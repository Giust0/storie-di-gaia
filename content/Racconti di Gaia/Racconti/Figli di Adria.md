_di Giuliano_

---

###### Era delle Guerre, 135 p.A. [](#era-delle-guerre-135-pa)

_**Ocea, Matriarcato, Città di Adria**_

_“Hember, scegli con cura le tue prossime parole.”_  Donrand prese da terra un piccolo ramoscello e cominciò ad agitarlo come se fosse una daga verso la ragazzina in piedi davanti a lui. Amava giocare con lei in quel modo, era sempre un’occasione per insegnarle qualcosa di importante senza farle provare la pesantezza di una vera ramanzina; inoltre, non sembrava esserci altro modo di educare sua cugina senza inscenare combattimenti mozzafiato o duelli all’ultimo sangue.

_“Donrand, i miei ideali sono saldi quanto i tuoi, non ho paura di affrontarti! Fatti sotto!”_

Hember tirò fuori dalla tasca la piccola spazzola che utilizzava per pettinare il crine dei cavalli al quale era assegnata e la impugnò di traverso fronteggiando con coraggio suo cugino più grande. Nonostante la differenza di età e di altezza sapeva di poterla spuntare se avesse giocato bene le sue carte migliori: l’agilità, la furbizia e quando necessario la più potente di tutte, piangere a dirotto.  Donrand roteò con grazia e velocità il bastoncino-spada e cominciò ad accerchiare la sua avversaria mentre le parlava: 

_“Deponi le armi signorina, questa volta la fortuna non ti salverà e dovrai occuparti di sellare Wulfgrid come si deve, arrenditi!“_.

Hember tentò di studiare la posizione del cugino, cercando di trovare il giusto spazio per infilarsi tra le sue lunghe braccia e attaccarlo all’improvviso. Era pronta a scattare come una molla, al primo accenno di disattenzione avrebbe fatto la sua mossa e vinto il duello. Bastava solo un momento.

_“Io non mi..”_

Le parole le si smorzarono in gola, mentre il fracasso della porta della stalla che veniva aperta con un calcio interruppe il gioco in un istante. Suo zio Deenvar entrò con sguardo serio nella stanza, vestito in mezza armatura di cuoio e con sotto braccio quello che restava del suo vecchio elmo di cuoio. 

_“Che cosa vi avevo detto? Smettetela di perdere tempo. Il cielo si oscura di qualcosa di tremendo. La città non resisterà se il popolo non scenderà in battaglia. Ci siamo. Donrand, torna in casa e vestiti per combattere. Cuoio, elmo, spada e coraggio. E’ ora che dimostri di essere un figlio di Adria. Hember, tu finisci di sellare Wulfgrid e raggiungi tua zia con le altre donne. Le strade non sono un posto per i bambini oggi.”_ 

_“Ma zio Dee, io voglio combattere posso farcela!”_

_“Basta! Quante volte devo dirti che devi ascoltare ed ubbidire? Vuoi essere un peso per i guerrieri? Vuoi far morire delle persone perché devo badare a te mentre la città viene assediata? Questo non è un gioco e io non mi ripeterò ancora. Muovetevi!”_ 

Gli occhi di Deenvar si bagnarono impercettibilmente mentre alzava la voce verso suo figlio e sua nipote cercando di assumere il tono più autoritario che poteva. Chiuse la porta dietro di sé e scomparve mentre urla agitate e suoni di guerra cominciarono ad alzarsi in tutta la città. 

Donrand si avvicino ad Hember dopo aver gettato via il bastone. Si inginocchiò per poterla guardare negli occhi dalla sua altezza e stringendola con amore le disse:

_“Lo zio ha ragione, fai come dice, piccola ascia. Sii veloce e non fermarti a discutere. Ti voglio tanto bene, lo sai?”_ 

_“Non ho paura, combatterai tu! Sei il migliore che conosco nel duello sono sicura che sconfiggerai tutti quanti! Però poi dopo mi racconti tutto e rifacciamo le mosse io e te, va bene?”_

_“Promesso, come sempre”_ rispose Donrand _“Tu prenditi cura della zia e delle altre, contano su di te.”_

<p style="text-align: center">
<img src="./Assets/d20Logo.png" style="max-width: 5%" />
</p>

Nel cielo terso e puntinato di piccole nuvole serene sopra Adria scoppiò l’urlo stridulo dell’enorme drago bianco. Un essere antico quanto la magia che lo pervadeva reso schiavo da un potere più forte del suo. Volò sopra le sacre guglie dalla forma di ascia che delimitavano la rocca principale della città, soffiando ghiaccio su tutto ciò che aveva a tiro: palazzi, piazze, giardini e fontane furono distrutti dalla forza della bufera elementale che stava calando su di loro.

I guerrieri cominciavano solo in quel momento ad organizzare le difese, presi alla sprovvista dall’attacco dall’alto e il destino della loro città sembrò tutto ad un tratto segnato. Per secoli Adria era cresciuta con forza ed onore, protetta dal fato benigno donato dal Jar, l’alta montagna divina che si ergeva alle sue spalle. Il monte era guardiano, guida e difensore delle sacre strade della città delle Asce. Gli dei stessi volevano che quella restasse la più grande delle città, indicata dalle Vecchie Scritture come la **Casa delle Madri e dei Divini** e avevano scelto la montagna del Jar come punto di osservazione per giudicare costantemente l’operato degli abitanti di Adria e accogliere le loro preghiere. 

Hember disobbedì ancora una volta, era più forte di lei. Finito di occuparsi dei cavalli si nascose tra le casse di paglia della stalla. In quella posizione poteva sbirciare quello che succedeva fuori senza che nessuno la potesse trovare. Mise per pochi istanti la treccioluta testa rossa fuori e guardò su in alto nel cielo eccitata.

Fu un trauma per lei vedere la parte destra del Jar staccarsi e crollare verso il basso mentre nell’aria si diffondeva il suono forte di un tuono, come se il martello di un dio adirato avesse colpito la montagna sacra con tutta la sua forza, frantumandone quella parte.

<p style="text-align: center">
<img src="./Assets/Logo Storie di Gaia.png" style="max-width: 25%" />
</p>